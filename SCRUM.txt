In deze samenvatting is vooral gelet op de belangrijke onderdelen van Scrum
voorspecifiek ons project.

HET PRINCIPE Scrum werkt met iteraties. Een iteratie is een korte periode van
een paar dagen (in ons geval) die tot een resultaat leidt (bij ons denk ik een
deel van het product) dat ook écht af is. Zo’n iteratie wordt een sprint
genoemd. Er zijn drie rollen binnen Scrum, twee lijsten die worden bijgehouden
en 4 meetings per sprint.

De Scrum spelregels:

Er is één Product Owner, die verantwoordelijk is voor het succes van het
product, en mandaat heeft om beslissingen te nemen. Er is één Scrum Master, die
zorgt dat de Scrum spelregels en principes worden gevolgd, zodat iedereen zich
optimaal kan concentreren op zijn taak: het product maken. Er is één Development
Team, dat in staat is om zelfstandig het product te ontwikkelen, met alles wat
daarbij hoort om het in productie te nemen. Scrum wordt gedaan in sprints:
aaneengesloten iteraties van twee à drie weken. Korter is beter. Sprints
beginnen en eindigen op vaste dagen. Alle eisen en wensen aan het product worden
bijgehouden op de Product Backlog, die wordt beheerd door de Product Owner. De
Product Backlog is altijd geprioriteerd op waarde voor de business, en de items
op de Product Backlog zijn ingeschat door het team. De voortgang van het
opleveren van items op de Product Backlog wordt door de Product Owner per sprint
bijgehouden in de Release Burndown Chart. Een sprint begint met een Sprint
Planning deel 1, waarin wordt bepaald wat in welke volgorde in deze sprint wordt
aangepakt. Dat is over het algemeen de bovenkant van de Product Backlog.
Vervolgens wordt in Sprint Planning deel 2, door het team in aanwezigheid van de
Product Owner, bepaald hoe en hoeveel van het werk wordt gedaan, en het
vertrouwen uitgesproken dat dat gaat lukken in deze sprint. Iedere sprint wordt
het werk voor die sprint van de Product Backlog naar de Sprint Backlog
verplaatst, en door het team in kleinere delen zichtbaar gemaakt. Het team houdt
de voortgang bij door middel van een Sprint Burndown Chart. De Product Owner en
het Development Team hebben afspraken gemaakt zodanig dat er een
gemeenschappelijk beeld is over wat het betekent als een Product Backlog item af
is. Dat is vastgelegd in de Definition of Done. ‘Done’ betekent: zo goed dat het
in productie genomen kan worden. Iedere dag houdt het team een Daily Scrum
meeting, waarin het team de werkzaamheden met elkaar doorneemt, door middel van
een aantal standaardvragen. Deze meeting is openbaar; het publiek mag
meeluisteren. 'Aan het eind van de sprint laat het team de resultaten zien aan
de Product Owner en stakeholders, om vervolgens feedback te ontvangen. Dit heet
de Sprint Review. Het team levert alleen de resultaten die ‘done’ zijn. Na de
Sprint Review houdt het team een Sprint Retrospective om even stil te staan en
te bespreken wat er goed ging, en afspraken te maken over wat er beter kan. De 5
principes:

Toewijding: Iedereen neemt zijn verantwoordelijkheid om tot het best mogelijke
product te komen. Focus: Iedereen beperkt zich tot het belangrijkste dat moet
gebeuren, en werkt dus aan één product, één sprint, één Backlog item tegelijk,
in één team. Openheid: Transparantie is belangrijk om ervoor te zorgen dat je zo
veel mogelijk kansen creëert om te leren. Fouten maken is niet erg. Zorg dat je
met zijn allen van de fouten leert. Respect: Heb respect voor elkaar, iedereen
heeft zijn eigen ervaring en achtergrond. Wees wel open, maar doe het op een
opbouwende manier. Toon interesse in elkaar. Moed: Om tot verbeteringen te
komen, en veranderingen door te voeren is moed nodig, een beetje lef kan geen
kwaad: ‘Beter achteraf om vergiffenis vragen, dan vooraf om toestemming.

DE ROLLEN De rollen die verdeeld worden zijn de Product Owner, de Scrum master,
en het Development team.

De Product Owner De Product Owner is verantwoordelijk voor het ‘wat’ en
vertegenwoordigt alle belanghebbenden. Wat gaan we maken? Hoeveel mag het
kosten? En wanneer is het klaar? Hij of zij is degene die bepaalt of iets
daadwerkelijk voldoende functionaliteit bevat om in productie te kunnen worden
genomen. Om dit alles goed te kunnen bepalen is het essentieel dat de Product
Owner ook het ‘waarom’ kan verwoorden.

Het is de verantwoordelijkheid van de Product Owner om iedereen met een belang
in het product te vertegenwoordigen en de belangen tussen al deze mensen of
partijen af te wegen en constant te beslissen wat het belangrijkst is. Met de
kennis van alle belanghebbenden binnen het project, en van hun belangen,
sorteert de Product Owner de Product Backlog. Dat is de primaire
verantwoordelijkheid van de Product Owner: zorgen dat er een goede Product
Backlog is en deze prioriteren op waarde. De Product Owner kan na elke sprint
beslissen om het wel of niet uit te leveren, oftewel te releasen. Releasen wordt
daarmee een tactische of strategische afweging, maar geen operationele. Het
product is namelijk altijd ‘releasable’. (Voor ons is het waarschijnlijk ook
nuttig om bij te houden wat de eisen zijn van het vak vanuit de studie. Dus
deadlines en eisen voor die deadlines.)

De Product Owner is verder verantwoordelijk om met het Development Team te
sparren over de implementatie van de eisen en wensen van de stakeholders.

Het Development Team Het eigenlijke werk wordt gedaan door het team, ook wel
Development Team genoemd. De mensen die het werk ook daadwerkelijk doen. Een
Development Team, en dus ook ieder teamlid, is volledig toegewijd. Het team
werkt samen om de doelen die door de Product Owner zijn gesteld te halen, sprint
na sprint. Het team bepaalt zelf hoe ze dat doen, en dus ook wie wat doet, en
geeft zelf schattingen af. Niemand vertelt het team hoe ze de gestelde doelen
moet behalen, en dus ook niet hoe lang ze over een bepaalde taak of feature
mogen doen. Eigen verantwoordelijkheid voor je eigen werk.

De Scrum Master De Scrum Master is ervoor om te zorgen dat Scrum goed wordt
toegepast. Oftewel: de Scrum Master zorgt ervoor dat de spelregels in acht
worden genomen. De Scrum Master is als olie in de machine, en zorgt ervoor dat
alles zo soepel mogelijk draait. Belemmeringen die het team ondervindt worden
door hem of haar uit de weg geruimd. Ook legt de Scrum Master Scrum en de
consequenties van het gebruik ervan aan alle betrokkenen uit. Dus ook aan het
management. Hij of zij is proactief naar buiten toe en faciliterend voor het
team en de Product Owner. Zo kan een Scrum Master helpen bij het organiseren van
de bijeenkomsten, zaken regelen voor het team en de Product Owner bijstaan bij
het formuleren van de eisen en wensen.

Kortom, de vier verantwoordelijkheden: steun voor Scrum organiseren; bewaken van
spelregels; wegnemen van belemmeringen; bewerkstelligen van veranderingen in de
organisatie.

DE LIJSTEN Alle wensen en eisen die het product beschrijven worden bijgehouden
op een lijst: de Product Backlog. Deze lijst wordt door de Product Owner
beheerd, en is altijd gesorteerd op waarde voor de business, en voorzien van
schattingen door het team. Voortgang van de realisatie van het product of de
release wordt door de Product Owner bijgehouden in een Release Burndown Chart.

Bij iedere sprint wordt het bovenste deel van de Product Backlog verplaatst naar
de Sprint Backlog die door het team in kleinere delen wordt gesplitst om het
werk gedurende de sprint te kunnen verdelen en de voortgang te kunnen volgen.
Hierbij houdt het Development Team ook een Sprint Burndown Chart bij.

Product Backlog Alle eisen en wensen op de Product Backlog moeten altijd door de
Product Owner geprioriteerd zijn op business waarde en voorzien zijn van een
schatting van de inspanning door het Development Team. Deze Backlog moet
constant bijgehouden en verfijnd worden. Aan de hand van deze Backlog worden de
volgende sprints bepaald. Alle informatie die nodig is, zou dus al aanwezig
moeten zijn.

Op een Product Backlog onder andere:

Wensen: mensen-wensen, features, functional requirements of hoe je ze ook wilt
noemen. Dingen die mensen willen. User Stories. Eisen: systeemeisen,
non-functional requirements, qualities, ISO9126 software eisen en zo.
Bijvoorbeeld ‘Inloggen binnen 2 sec’, ‘Profielpagina over 128 bit SSL’ of
‘Database restore binnen 10 minuten’. Problemen: bugs, issues. Problemen
gevonden door gebruikers in productie (of eventueel acceptatie).

Een mooie manier om items op de Product Backlog te beschrijven is User Stories.
Ook wel kortweg stories genoemd. Een User Story is een compacte manier om een
wens van een gebruiker te formuleren. Een voorbeeld van een User Story is: Als
een winkelende iPhone-gebruiker in de Albert Heijn wil ik mijn boodschappen in
volgorde gepresenteerd krijgen zodat ik geen twee keer door hetzelfde pad hoef
te lopen.

MEETINGS Er zijn vier meetings in iedere sprint. Van tevoren is een maximale
hoeveelheid tijd voor de meeting gereserveerd, daar wordt nooit overheen gegaan.
Als vuistregel duurt een meeting niet langer dan twee uur voor een sprint van
twee weken.

De eerste meeting aan het begin van een sprint is de Sprint Planning. Die
bestaat uit twee delen: het eerste deel dient om te bepalen welke items in deze
sprint worden opgepakt en wat er opgeleverd kan worden. Het tweede deel is
ervoor om te kijken hoe het werk kan worden opgesplitst en om te bepalen wat er
door het team kan worden opgeleverd aan het eind van de sprint. (Hier kan de
opdrachtgever aanwezig bij zijn.)

Aan het begin van iedere dag houdt het (hele) team een werkoverleg, kort en
staand. Tijdens deze Daily Scrum praat het team over de invulling van de dag, en
hoe er wordt samengewerkt. Het is geen rapportage aan wie dan ook.

Aan het eind van de sprint wordt het werk door het team aan de Product Owner en
de belanghebbenden (Opdrachtgevers) getoond, met als doel om feedback te
krijgen. Deze meeting wordt vaak de ‘demo’ genoemd, maar dat doet de meeting
tekort. De demo is het middel, het doel is feedback. De meeting heet dan ook
Sprint Review.

Uiteindelijk trekt het team zich terug voor een laatste meeting: de Sprint
Retrospective. Hier kijkt het team terug naar de afgelopen periode, en kijkt hoe
ze zichzelf kan verbeteren. Het benoemt de zaken die goed gaan, en bespreekt de
zaken die beter kunnen. Het team onderzoekt de oorzaken en oplossingen, en maakt
afspraken over te ondernemen acties.
